
কৃষি গবেষণা খাতে অলস পড়ে আছে ৪৫০ কোটি টাকা। নীতিমালা না থাকায় এ ফান্ডের টাকা ব্যবহার করতে পারছেন না সংশ্লিষ্ট বিভাগ ও দফতরের কর্মকর্তারা। কৃষি গবেষকদের মতে, শস্য উত্পাদনে সঠিক পরিকল্পনা গ্রহণের পাশাপাশি কৃষি গবেষণা ও সম্প্রসারণ কর্মকাণ্ডের ওপর জোরদার করতে এ টাকার ব্যবহারে এখনই নীতিমালা করা প্রয়োজন। পাশাপাশি তারা ফান্ড ব্যবহারে স্বচ্ছতা বজায় রাখার ওপরও জোর দেন। 
সূত্র জানায়, বিগত তত্ত্বাবধায়ক সরকারের আমলে ২০০৮ সালের অক্টোবরে ৩৫০ কোটি টাকার তহবিল নিয়ে বাংলাদেশ কৃষি গবেষণা ফান্ড গঠন করা হয়। বর্তমানে সুদসহ কৃষি গবেষণা ফান্ড ৪৫০ কোটি টাকায় দাঁড়িয়েছে। দেশের কৃষি গবেষণাকে উদ্বুদ্ধ করা, এর জন্য তথ্য-উপাত্ত সংগ্রহ করা এবং প্রতিযোগিতার ভিত্তিতে গবেষণা কাজকে অর্থায়নের জন্য এ তহবিল গঠন করা হয়েছে। তবে কৃষি গবেষকরা নীতিমালা তৈরি না করার কারণে সেই ফান্ড এখনও অব্যবহৃত রয়েছে। সূত্র আরও জানায়, ধান গবেষণার জন্য ধান গবেষণা ইনস্টিটিউট, ৫১টি বিভিন্ন ফসলের গবেষণার জন্য কৃষি গবেষণা ইনস্টিটিউট, পাট গবেষণা ইনস্টিটিউট, ইক্ষু গবেষণা ইনস্টিটিউট, মৃত্তিকা সম্পদ উন্নয়ন ইনস্টিটিউট এবং এদের গবেষণার ফল কৃষকদের মধ্যে জনপ্রিয় করার জন্য রয়েছে কৃষি সম্প্র্রসারণ অধিদফতর। কিন্তু এতো মাধ্যম থাকার পরও কৃষি গবেষণা ও সম্প্রসারণ কাজ চলছে ধীরগতিতে। কৃষকদের অভিযোগ, বিভিন্ন উপজেলা কৃষি সম্প্রসারণ কর্মকর্তারা মাঠে না গিয়ে অফিসে বসেই কৃষকদের কৃষি সংক্রান্ত সমস্যার সমাধান দিচ্ছেন। ফলে কৃষকরা সমস্যার প্রকৃত সমাধান পাচ্ছেন না। দেশে প্রায় ২ হাজার ১০০ কৃষি সম্প্রসারণ কর্মকর্তা ও ১২ হাজার উপ-সহকারী কৃষি কর্মকর্তা রয়েছেন। কৃষি গবেষণার নতুন প্রযুক্তি সম্পর্কে কৃষকদের অবহিতকরণ, প্রশিক্ষণ ও প্রয়োজনীয় সহায়তা প্রদানই এসব কর্মকর্তার দায়িত্ব। কিন্তু কৃষকদের অভিযোগ, বিভিন্ন উপজেলা কৃষি সম্প্রসারণ কর্মকর্তারা মাঠ 
পরিদর্শন না করে অফিসে বসেই কৃষকদের কৃষি সংক্রান্ত সমস্যার সমাধান দিচ্ছেন। ফলে প্রকৃত সমাধান পাচ্ছেন না কৃষকরা। 
জানা গেছে, ধান গবেষণা ইনস্টিটিউট এ পর্যন্ত ৪৮টি আধুনিক ধানের জাত উদ্ভাবন করলেও মাঠ পর্যায়ে প্রযুক্তির ব্যবহার হচ্ছে খুবই কম। বাংলাদেশ কৃষি উন্নয়ন কর্পোরেশন (বিএডিসি) দেশের বীজের চাহিদার মাত্র ১২ শতাংশ পূরণ করে। যদিও ধান বীজ সরবরাহের পরিমাণ প্রায় ৬৫ শতাংশ। বাকি অংশ বিভিন্ন বেসরকারি প্রতিষ্ঠানে উত্পাদন এবং আমদানি করে সরবরাহ করা হয়। যদিও বিএডিসি ২০ শতাংশ চাহিদা পূরণে চেষ্টা চালিয়ে যাচ্ছে। প্রয়োজনীয় ল্যাবরেটরি, গুদামঘর ও জনবল না থাকায় বিএডিসির উত্পাদন বাধাগ্রস্ত হচ্ছে। বিএডিসির কর্মকাণ্ড আরও বাড়ানোর ওপর গুরুত্বারোপ করেছেন কৃষি বিশেষজ্ঞরা। 
অনুসন্ধানে দেখা গেছে, কৃষি গবেষণা প্রতিষ্ঠানগুলোয় মাঠভিত্তিক গবেষণা না হওয়ায় কৃষকদের চাহিদা পূরণ হচ্ছে না। ফলে গবেষণার সিংহভাগই কোনো কাজে আসছে না। অধিকাংশ কৃষক তাদের ধ্যান-ধারণার ওপর ভিত্তি করেই এখনও কৃষি কর্মকাণ্ড চালিয়ে যাচ্ছেন। ফলে হেক্টরপ্রতি ফলন বাড়ছে খুব ধীরগতিতে। বাংলাদেশ কৃষি গবেষণা কাউন্সিলের সাবেক নির্বাহী চেয়ারম্যান ড. আবদুর রাজ্জাক সাংবাদিকদের জানান, শুধু গবেষণা প্রতিষ্ঠানের ওপর নির্ভর করেই খাদ্যের চাহিদা মেটানো সম্ভব নয়। উত্পাদন বৃদ্ধি করতে হলে নির্দিষ্ট সময়ে বীজ রোপণ, সার ও সেচ দেয়া প্রয়োজন। কিন্তু এ উপকরণ কৃষকরা পাচ্ছেন কি-না তা দেখতে হবে। কৃষকদের কৃষি উপকরণগুলো যথাসময়ে পেলেই উত্পাদন বাড়বে। তিনি বলেন, দেশীয়ভাবে হাইব্রিড জাত উদ্ভাবন করে উত্পাদন বাড়াতে হবে। 
কৃষি বিজ্ঞানীদের মতে, খাদ্য চাহিদা পূরণে কৃষি বিজ্ঞানীদের আরও সক্রিয় হতে হবে। সম্প্রসারণ কর্মীদের মাঠ পরিদর্শন করে পরামর্শ দিয়ে নতুন প্রযুক্তি সম্পর্কে কৃষকদের জ্ঞান বাড়াতে হবে। এ জন্য উপ-সহকারী কৃষি কর্মকর্তাদের আরও প্রশিক্ষিত হতে হবে।.

